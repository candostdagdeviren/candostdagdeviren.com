---
layout: single
title: "10 Yılda Öğrendiğim 14 Ders"
date: 2020-03-08
categories: [Turkish, Personal]
tags: [Lessons, Life, Business, Software]
excerpt: "Başarısızlıklarımdan, deneyimlerimden ve başarılarımdan son on yilda çok şey öğrendim. İşte benim kısa listem."
header:
  overlay_filter: rgba(0, 0, 0, 0.44)
  overlay_image: assets/images/jon-tyson-SPBY7XiHNO0-unsplash.jpx
  caption: Photo by [Jon Tyson](https://unsplash.com/@jontyson) on [Unsplash](https://unsplash.com)
read_time: true
share: true
related: true
---

Kodlamaya başlayalı neredeyse 10 yıl oldu. Bu süreçte her zaman [öğrenme eğrisinin] dik ivmeli kısmında kalmaya çalıştım. Geriye dönüp baktığımda fark ettim ki teknik kısımları öğrenmek, diğer bütün kısımları öğrenmekten daha kolaymış. Bunu anlayınca da hatalarımdan çıkardığım dersleri yazmak istedim. Bunların bazıları hayat dersi seviyesinde olsa da tamamı yazılım geliştirmeyle direkt olarak ilgili.

## 1. İşyerindeki En Değerli Şey: Takım

Üniversiteden başlayıp da şirketlerde geliştirilen projelere kadar, takım kavramı yaptığımız işin en önemli kısmı. Ben bu on senede kötü takım organizasyonundan dolayı birçok projenin başarısız olduğunu, ertelendiğini veya geciktiğini gördüm. Takım içerisinde etkileşim iyi olduğunda teknik kısımlar da tıkır tıkır ilerliyor. Temiz iletişim takıma açıklık ve anlaşılabilirlik katıyor.

## 2. Anahtar, bakış açısında

Mümkün olduğunda fazla bakış açısından düşünmek işimizin gerekliliği. Herhangi bir durumda mutlu değilseniz, başka bir açıdan bu olaya yaklaşmayı deneyin. Eğer şirketin aldığı bir karar sizi tatmin etmiyorsa, empati yapmayı denemeli ve yöneticinin de bakış açısından bakabilmelisiniz.
Takım arkadaşlarınızla sorun yaşadığınızda, onları anlamaya çalışmalı, kendinizi onların yerine de koyabilmelisiniz. Onların ihtiyaçlarını analiz etmeli ve kendinize “Acaba neden böyle olmasını istiyor?” diye sormalısınız.

## 3. Yazılım geliştirme oyunu tamamen feragat ile alakalı

İdeal diye bir şey yoktur. Ne geliştiriyorsanız geliştirin, bu sistemde ikilemler olacaktır. Her yaklaşımı analiz etmeli ve feragat edebileceklerinizi doğru seçmelisiniz. Ancak bütün seçenekleri göz önünde bulundurmadan asla devam etmemelisiniz. Feragat edeceğiniz veya tercih edeceğiniz seçenekleri doğru anlamanız şart.

## 4. [Problemi sevin, çözümü değil]

Çözüme odaklanıp, onu çok sevdiğimizde, genelde bu çözümü uygun olmayan problemlerde de kullanmaya çalışıyoruz. Her problemin çözümünün farklı olduğunu unutmamalı ve çözüm yerine problemi sevmelisiniz. Bu şekilde zihninizi farklı çözüm yollarına da açık tutmuş olursunuz.

## 5. Her zaman geri bildirim isteyin

Yaptığınız bir şeyin hata olduğunu gösteren bir bulgu olmadığı sürece, bunun hata olduğunu anlamanız mümkün değil. Bu yüzden yaptıklarınızda geri bildirim almanız sizin için en iyisi. Geri bildirimi özellikle sormalı ve mümkün olduğunca spesifik olmalısınız. Genel sorular geniş cevaplar getirir. Açık soruları, kapalı sorulara tercih etmeli; kapalı soruları onay amaçlı kullanmalısınız. “Sence ben iyi bir geliştirici miyim?” yerine, “Benim yazılım geliştirme yöntemim hakkında ne düşünüyorsun?” diye sormayı deneyin. Bu yöntem karşınızdakini derin bir şekilde düşünmeye zorlayacaktır. Diğer türlü alacağınız cevaplar “Evet” veya “Hayır”dan öteye geçemeyip, asıl aradığınız cevabı kaçırmanıza neden olacaktır. İnsanlar tembel olmaya meyillidir. Onları daha fazla düşünmek için küçük bir şekilde dürtmeniz gerekir.

## 6. Yapılan işi eleştirin, insanı değil

Eleştirinizde insana odaklandığınızda bir savunmayla karşılaşırsınız. Bunun sonucu olarak da eleştiriniz istediğiniz hedefe asla varamaz. Bunun yerine yapılan işe odaklanın. Düşünceleri kişiden soyutlaştırın ve onları yapılan işe, davranışa, duruma yani kişilikten uzak noktalara yönlendirin. Örneğin “Bu işi neden böyle yaptın?” yerine “Bu iş neden böyle oldu?” şeklinde sorun.

## 7. [Savaşını akıllıca seç]

Bütün savaşları kazanmak neredeyse imkansız. Fedakarlıkta bulunmanın şart olduğu yerlerle sürekli karşılaşıyorsunuzdur. Eğer her şeye karşı savaşırsanız, savaşlarla zaman geçirip, yapmak istediğinize asla ulaşamazsınız. Bu yüzden, en önemli olduğunu bildiğiniz veya başarı şansınızın yüksek olduğu savaşları seçmeli, onlara odaklanmalısınız.

## 8. Başkalarıyla Değil, Kendinizle Yarışın

> “Başkalarıyla yarışmak istediğiniz zaman kimse size yardım etmek istemez. Ancak kendinizle yarıştığınız zaman herkes size yardım etmek ister." - Simon Sinek, Start With Why

## 9. Alçakgönüllü olun ve bildiklerinizi elinizden geldiğince paylaşın

Bilginizi paylaşabileceğiniz farklı ortamlar oluşturun. Eğer paylaşmak için bir alanınız yoksa, kurulmasına önayak olun. Bu yeni bir Slack grubu olabilir, haftalık toplantı olabilir veya şirket çapında aylık bir etkinlik olabilir. Bilgi paylaşımı konseptinde bir topluluk oluşturun.
Bilgi paylaşımında alçakgönüllü olun. Bu işi başkalarının iyiliği için yapın, kişisel kredi kazanmak için değil. Böbürlenmeyin. Kolektif bilgi geliştirin. Topluluk bilgisi her zaman kişide kalan bilgiden daha iyidir.

## 10. Varsayımda bulunmayın, her zaman sorun ve onaylayın

Her insan farklıdır. İnsanlar farklı kültürlerden, ailelerden gelir ve herkesin arkaplanları farklıdır. Herkesin iletişim şekilleri birbirinden farklıdır. Bu yüzden onları anlamış gibi görünmeye çalışmayın. Empati geliştirin. Gerçekten anlayın.
Diğer insanların adına varsayımda bulunmayın. Varsayım, benim gördüğüm en yaygın hatalardan birisi. Varsayımda bulunduğunuzda hiçbir zaman emin olamazsınız. Bu yüzden karşınızdakine her zaman gerçekten ne demek istediklerini sorun. Sonrasında da ne duyduğunuzu karşıya tekrarlayın. Bu zamana kadar gördüğüm en iyi ve sihirli taktik. En küçük yanlış anlaşılmalar bu şekilde ortalıktan kaybolacaktır.

## 11. Yalnız olsanız, yolunuz acı ve korku dolu olsa bile her zaman doğrunun yanında kalın

Yazılım geliştirirken, hızlı ve geçici çözümlerin tuzağına sık sık düşeriz. En hızlı yolu bulmak için zaman zaman hileye başvurulduğu durumlar bile olur. Özellikle konu yasalar ve lisanslar olduğunda, hile yapmak epey basit. Ve bunu kimsenin farketmeyeceği düşünülür. Size garanti ederim ki, nihayetinde birisi bulur. Bunun yükü de, genelde hile için harcanan efordan çok daha ağırdır. Bu yüzden, en başında yasaları ve etik kuralları takip etmeli ve uygulamalısınız. Bu şekilde sonradan özür dilemek veya büyük bir bedel ödemek zorunda kalmazsınız.

## 12. İşinizi ve kişisel hayatınızı dengeleyin

Gereksiz yere aşırı çalışmayın. Fazla mesai ödemesi alıyorsanız bile (ki çok nadir), çalışma saatlerinizi sınırlayın. Mümkünse hiç ekstra mesai yapmayın. Verimliliğiniz, arka arkaya yapılan fazla mesailerde direkt olarak düşmeye başlar. Acil durumlarda, çok uzun olmamak şartıyla fazla mesai yapılması problem değil. Ancak ne kadar bu süre ne kadar uzun olursa, verimlilik de o kadar düşer.
Uzun molalar alın. Mümkünse uzun süreli tatillere çıkın. Bu yöntem, hayatınızın odak noktasını işten uzaklaştırır ve hayatı bir nebze yavaşlatmanızı sağlar. Minimum iki haftalık tatiller bunun için ideal. Mümkünse tatil sürecinde, iş ile ilgili (bütün bildirimler dahil) her şeyi kapatın.

## 13. Ne kadar çok umursarsanız, o kadar umursanırsınız

İnsanları umursadığınızda sağlam ilişkiler kurmaya başlarsınız. Eğer karşınızdakiler onları umursadığınızı hissederse, size karşı daha fazla açık olup ve sizinle daha çok şey paylaşacaklardır. Bunu yaptığınızda, bir süre sonunda onların da sizi umursamaya başladığını farkedeceksiniz.

## 14. Her zaman gerçekten kibar olun

Kibar gibi görünmeyin, gerçekten kibar olun. Dallama olmayın.

---

Siz son 2-5-10 yılda ne öğrendiniz? Aşağıdaki yorum bölümünde veya [Twitter'da @candostdagdevrn](https://twitter.com/candostdagdevrn) kullanıcı adımdan benimle paylaşabilirsiniz.
